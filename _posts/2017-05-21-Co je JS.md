---
layout: post
title: Co je Jeden svět?
---

![Diskuze v kině](/learn-jekyll/images/js-kino.png)


*Jeden svět* má za sebou již 19 ročníků. Během nich se stal největším dokumentárním filmovým festivalem s tematikou lidských práv na světě. Koná se každoročně v Praze a v dalších více než 30 městech České rupubliky. Jeho pořadatelem je společnost [Člověk v tísni](https://www.clovekvtisni.cz/cs). Festival pracuje s širokou definicí lidských práv. Z tohoto důvodu v programu najdete nejen filmy o politických kauzách a rozvojových tématech, ale i o sociálních otázkách, životním prostředí a životním stylu.

Jeden svět není jen o promítání filmů. Své místo zde najdou i diskuse s režiséry a režisérkami, hrdiny a hrdinkami filmů, lidskoprávními aktivisty i českými experty a expertkami. Diskuze probíhají po většině projekcí a každý večer navíc v Městské knihovně probíhá jedna panelová debata na významné téma současnosti.

Pořadatelé jsou přesvědčeni, že právo na kulturní život patří mezi základní lidská práva. Program festivalu je proto zpřístupněn nevidomým a slabozrakým, neslyšícím a nedoslýchavým, lidem se sníženou hybností a s mentálním postižením. V dopoledních hodinách probíhá promítání pro základní a střední školy. Jsou nabízeny také speciální projekce krátkých filmů pro rodiče s dětmi.

Filmařům už filmové plátno nestačí a vytvářejí interaktivní dokumenty na pomezí filmu a počítačové hry. To nejnovější z tzv. cross-mediálních projektů můžete vidět na Jednom světě. Stejně tak se festival zaměřuje na dokumenty se sociálním dopadem, které jsou provázány s kampaní, jejímž cílem je změnit chování či postoje publika.

Festival je zahajován udělením jediné české mezinárodní lidskoprávní ceny Homo Homini. Získávají ji osobnosti či skupiny, které se významně zasloužily o prosazování lidských práv. Oceněným a jejich blízkým přináší morální podporu i větší pozornost mezinárodní komunity.

V průběhu festivalu pořádá Institut dokumentárního filmu setkání filmových profesionálů a profesionálek. Cílem akce je podpora východoevropských dokumentů.

Výběr filmů promítaných v Praze je každý rok převážen do Bruselu. Zde jsou lidskoprávní témata představena politikům a úředníkům. Jeden svět také pomáhá novým lidskoprávním festivalům v začátcích, zejména těm v nedemokratických zemích. K tomuto účelu byla vydána praktická příručka [Jak založit lidskoprávní festival](https://issuu.com/moviesthatmatter/docs/film_festival_guide_vol_2).

Promítej i ty! je projekt, díky němuž si můžete vybrané filmy uvedené na Jednom světě zdarma a legálně promítnout – nejen sobě, ale i svému publiku. [Promítej i ty!](https://www.promitejity.cz/) nyní nabízí 46 skvělých dokumentů.





zdroje:
[https://www.jedensvet.cz/2017/o-festivalu](https://www.jedensvet.cz/2017/o-festivalu)
[https://www.clovekvtisni.cz/cs/jeden-svet](https://www.clovekvtisni.cz/cs/jeden-svet)